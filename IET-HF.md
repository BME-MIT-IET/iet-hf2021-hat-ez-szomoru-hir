# IET házi leírás

Az általunk választott projekt a Szoftver Projekt Laboratórium tárgyra készített program prototípus verziója volt. Azért ezt a projektet választottuk, mert ennek tisztában voltunk a felépítésével, mi magunk írtuk és érdekes volt felfedezni benne a saját hibáinkat és pontatlanságainkat.

## Projekt célja

A program egy sarkvidéki témájú társasjátékot valósít meg. A játékot három vagy több játékos tudja játszani. Egy játékos lehet eszkimó (Eskimo) vagy tudós (Scientist). A játékosoknak a természet ellen kell küzdeniük egy csapatként, a céljuk pedig egy jelzőrakéta elemeinek megszerzése és összeépítése. Ha ez sikerül nekik, akkor megnyerték a játékot. A játék pálya egy tengerrel körülvett jégmező, ami jégtáblákból és lukakból áll.

## Projekt rövid leírása

A jégmező jégtáblákból áll, ezeknek két fajtája van. Vannak stabilak, amelyeken korlátlan (de véges) számú szereplő foglalhat helyet, illetve vannak instabil típusúak, amelyeken korlátozott számú szereplő állhat (ez a létszám az adott jégtáblától függ). Amennyiben ennél több szereplő áll a jégtáblán a jégtábla átfordul és a rajta álló szereplők a vízbe esnek és a játék véget ér. A jégtáblákat a játék kezdetén eltérő mennyiségű hó borítja. Az egyes jégtáblákba különféle tárgyak lehetnek belefagyva, amelyeket csak akkor lehet meglátni és kiásni, ha a jégtáblát már nem fedi hó. Ilyen tárgyak például: ásó, törékeny ásó, kötél, búvárruha, élelem, jelzőfény, pisztoly, patron, sátor. A jégtáblák között lehetnek hóval fedett lyukak (amiket a játékosok jégtáblának látnak), amikbe bele lehet esni. Amennyiben egy játékos beleesik a vízbe, eltávozik az élők sorából és a játék véget ér. Abban az esetben, ha a vízbe eső játékos búvárruhát visel, akkor túléli. Másik esetben, ha nem visel búvárruhát, de ha van a szomszédos jégtáblán egy olyan játékos, aki kötéllel rendelkezik, azonnal kimenekítheti vízbe esett bajtársát a saját jégtáblájára. A jégmezőn időnként feltámad a hóvihar, aminek hatására egy adott területen levő jégtáblákon újabb friss hóréteg jelenik meg. Amelyik játékos hóvihar által sújtott területen tartózkodik, a testhője egységnyivel csökken. A sátor felállításával meg lehet védeni az ott tartózkodó játékosokat a hóvihartól. A sarkkutatók és az eszkimók különböző képességekkel rendelkeznek. A sarkkutató meg tudja nézni, hogy az általa megtekinteni kívánt szomszédos jégtábla hány embert bír el, ezt az információt a többi csapattársai is láthatják. Az eszkimó képes iglut építeni (egy jégtáblára csak egyet), melyben átvészelhetőek a hóviharok. Az igluk bármely jégtáblára felépíthetőek, nem kell eltakarítani a havat előtte, és építés  után is kiáshatók a jégből a tárgyak. Azokon a jégtáblákon, amelyen található iglu, a táblán tartózkodó minden szereplő elkerüli a hóvihar veszélyeit. Jégbefagyva megtalálhatóak a jelzőrakéta alkatrészei (pisztoly, jelzőfény, patron). Ha a játékosok összegyűjtik ezeket és ugyanarra a jégtáblára viszik, akkor egy egységnyi munkával összeszerelhetik és elsüthetik azt, ezáltal megnyerhetik a játékot.
